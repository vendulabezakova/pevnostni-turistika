---
layout: layouts/articles.njk
tags: clanky
title: Satelitní řopík na jižní Moravě
date: 2022-12-28T11:05:52.394Z
perex: Když jsem nastupovala do současné práce a představovala kolegům své
  koníčky, jedním z nich bylo focení bunkrů. To nezůstalo bez ohlasu a sem tam
  jsem odpovídala na otázky, jestli jsem byla na bunkru tam a tam. No a před pár
  dny mi kolega Lukáš ukazoval fotku řopíku na jižní Moravě. To by nebylo nic
  zvláštního, kdyby na tom řopíku nestál velký bílý satelit. Začala jsem pátrat,
  o jaký objekt jde a našla zajímavý web – Satelitní řopík. Díky internetu jsem
  narazila i na majitele a kontaktovala ho. Ochotně souhlasil a odpověděl mi na
  pár otázek.
---
## Jak vznikl satelitní řopík?

Pavel žije v Praze a sháněl místo na víkendový aktivní odpočinek, kde by mohl pracovat rukama, protože práci má spíše sedavou. Shodou okolností pak hledal i na stránkách [Ministerstva obrany](http://www.army.cz/). Řopíky byly cenově dostupnější než chatky, a tak se začala rodit myšlenka jeden pořídit.

> Idea využití byla tak na přespání v létě při cyklovýletech a obnova vnější části bunkru a okolí, na začátku jsem žádnou jinou představu neměl. Zajímala mě i historie, proto jsem se obrátil na archiv v Praze, ale muzeum jsem neplánoval.

V lednu 2018 navštívil poprvé Březí u Mikulova, kde odkoupil objekt [10/3122/A-140Z](http://www.ropiky.net/dbase_objekt.php?id=1105625339) a zanechal na něm klus práce: uklidil okolí od odpadků a očistil od náletových dřevin jak stavbu, tak její bezprostřední okolí. Řopík dostal i svou **vlastní poštovní schránku**, kterou podle majitelových slov nebylo vůbec těžké zařídit: stačilo nastudovat pár předpisů a vyhlášek. Odezva od České pošty byla pozitivní. Satelitní řopík získal svůj [profil na sociální síti Postcrossing](https://www.postcrossing.com/user/SatelitniRopikCZ) a dobývá svět.![](http://pevnostnituristika.cz/wp-content/uploads/2019/03/satelitni-ropik-postcrossing-1024x576.png)

## Satelitní anténa na řopíku

Co ale dalo Satelitnímu řopíku jeho ráz a název, byla anténa, která dříve sloužila radioamatérům. Nápad s ní přišel až v průběhu obnovovacích prací a svůj účel – odlišit typizovaný objekt od ostatních – plní na 100 %. Aktuálně anténa slouží pouze jako estetický doplněk.

Zajímavostí jsou pak i **IoT senzory** měřící vlhkost a teplotu uvnitř objektu, které závisí na vnějších podmínkách, a které Pavel používá pro svůj přehled.

* [Data z teploměru a vlhkoměru](https://teo.iot-manager.cz/iot/public/dashboard/ed3c957f675465709c00574b47a8767b/?period=THIS_WEEK) je možné sledovat online.

## Komplikace s pozemkem

Pavel nechal kolem práce na řopíku nejen hodně peněz, ale i času. S náhodnými kolemjdoucími prohodil nějaké to slovo a se sousedy vycházel dobře. Okolí uklidil, místním řemeslníkům za výpomoc nechal nějakou tu korunu a odvedl daň z nemovitých věcí.

> Jak jsem se ale později přesvědčil, obec nějaký můj bunkr ani neutěšený vzhled a odpadky na jejich obecním pozemku, nezajímalo.

Problém byl s pozemkem. Obec na několik Pavlových žádostí o odkup části pozemku reagovala i přes několik doporučení (mj. i od provozovatele MJ-S 4 **„**Zatáčka**“**) zamítavě. Při pročítání článků na jeho blogu se člověk neubrání pocitu, že zastupitelé mají hlavně problém mezi sebou.

Co ale bylo pozitivní, že nejen díky článkům na Pavlově blogu se mu během srpna 2018 ozvalo několik obcí a měst, kde mají bunkry ve svém vlastnictví, a nabídli mu, že případný pozemek by nemusel být problémem. Byl se tedy podívat ve Znojmě a jeden opuštěný a zchátralý řopík se mu zalíbil. 18. února 2019 schválilo zastupitelstvo prodej pozemku, na kterém se nachází objekt [7-II/2133/A-160](http://ropiky.net/dbase_objekt.php?id=1105625221).

![](http://pevnostnituristika.cz/wp-content/uploads/2019/03/satelitni-ropik-brezi-mikulov-antena-768x1024.jpg)

Satelitní řopík v Březí, březen 2019

## Budoucnost řopíku v Březí

Ohledně řopíku v Březí jsou otevřené všechny možnosti: prodej, pronájem, nebo ho nechat zase zarůst. Nyní se Pavel zajímá hlavně o budoucí bunkr ve Znojmě, pro který už vznikl web [Satelitní bunkr](https://www.satelitnibunkr.cz/).

> Jsem na samotném začátku ve všech ohledech, teď budu hledat ochotné místní, kde bych si třeba mohl uschovat nářadí, jak vyřešit občasné přespání, kam chodit na WC, atd.

Následovat bude venkovní obnova bunkru: odmechování, oprava stropnice. Vchodovou mříž a dveře má už Pavel zamluvené a bude potřeba opravit poškozené kovové části bunkru. Komplikuje mu to nedostupnost elektrické sítě. Ale podle svých slov se nevzdává a nezbývá než mu držet pěsti.

* Sledovat Pavla můžete na Facebooku **[Satelitní bunkr](https://www.facebook.com/satelitnibunkr/)**, nebo jeho **[webu](https://www.satelitnibunkr.cz/)**. A pokud si najdete chvilku, pošlete na řopík v Březí pohlednici → [https://www.satelitniropik.cz/postovni-schranka.](https://www.satelitniropik.cz/postovni-schranka/) Každou pohlednici Pavel naskenuje na web a nechá si koláž z nich zasklít na památku. :-) Schránka se poté bude přesouvat na bunkr do Znojma.

**Satelitní řopík**Družstevní E12\
691 81 Březí