---
layout: layouts/articles.njk
tags: clanky
title: Na kole po hlučínské linii
date: 2022-12-28T19:47:29.256Z
perex: Dominantami hlučínské linie jsou například pěchotní sruby MO-S 18 Obora,
  MO-S 19 Alej a MO-S 20 Orel. Tím jsem se ale nenechala omezit a brzo ráno jsem
  v úterý 8. května, na Den vítězství, nasedla do vlaku i se svým horským kolem,
  abych o půl 7 vystoupila v Bohumíně. Cílem bylo projet linii těžkého opevnění
  od MO-S 4 U šedé vily po MO-S 33 Kozmice.
thumbnail: /images/uploads/mo-s-9-v-bazantnici.jpg
---


Takhle brzo ráno není v Bohumíně žádný provoz, takže plynule směřuji k prvnímu objektu své bikové výpravy: *MO-S 4 U šedé vily*, který leží v těsné blízkosti dětského hřiště. I z toho důvodu jsou diamantové příkopy zasypány zeminou, a jak už to tak u bunkrů v blízkosti měst bývá, kolem se povalují odpadky a stěny jsou počmárány. Podle informací z roku 2016 je *MO-S 4* v péči [Klubu vojenské historie Bohumín](http://www.bunkr-bohumin.cz/), který má zatím málo členů a věnuje se hlavně objektu *MO-S 5 Na trati*.

Na horském kole překonávám výpad na dálnici a skáču do pole. Přes trávu, ještě mokrou od rosy, se dostávám k jednomu z mála řopíků na své trase, je jím vložený objekt *{II}/(50)/A-160Z*. Ten leží těsně u dálnice a zrovna v tento den plánoval otevíračku, ale co naplat ‒ v 7 ráno se sem nikdo nepožene. U městské kolonie v Bohumíně se nachází ještě jeden lehký objekt, ten však míjím.

Jelikož se mi nechtělo do houstnoucího provozu, vjela jsem s kolem opět do pole a zvolna netrefila k *MO-S 5 Na trati* (no jsem ženská) a nechávám si ho jako cíl samostatné návštěvy i s prohlídkou.

## Pryč z Bohumína

Z Ostravské ulice vjíždím na zelenou turistickou značku a v přístřešku u Antošovické lávky si dávám druhou snídani. Po zelené pokračuji dál přes Antošovice, kolem odbočky k *MO-S 6 Odra*, *MO-S 7 Antošovice*, v dálce vidím na poli *MO-S 8 Dvůr Paseky* a konečně vjíždím do lesa.

Zastavuji až u *MO-S 9 V bažantnici*, což je jednopatrový izolovaný pěchotní srub ve II. třídě odolnosti. Tento objekt navštívil sám prezident Beneš. Objekt je volně přístupný. K *MO-S 12 U pramene* přijíždím zákopem, dovnitř se ale nedostávám ‒ vchod je zabetonovaný.

Oči mějte na šťopkách a všimněte si několika protitankových příkopů. Například mezi *MO-S 13 Černý les* a *MO-S 14 Juliánka*.

Na polní cestě se pak setkávám tváří v tvář s traktorem, je to kdo z koho, ale vědoma si převahy zemědělského stroje obaleného hnojem, uhýbám a zastavuji u objektu *MO-S 15* *s krycím názvem Na výhledách*, který po stezce od Bohumína zakrývá vodárna.

## Areál opevnění Darkovičky

Po překonání cesty se dostávám k zarostlému *MO-S 16*, kde si při pohledu na rozbité sklo všude kolem uvědomuji, že nemám v batohu lepení na duše. *MO-S 16 U rozcestí* je vstupním objektem na Naučnou stezku Areál opevnění Darkovičky. Dveře jsou otevřené, ale leží v nich spacák a v okolí odpadky, takže raději nevstupuji.

Po nepříjemně frekventované cestě mě po cca 800 metrech značka odvede do lesa. Přes příkop přehazuji bike a jedu k zajímavému objektu. Je jím *MO-S 17 U Štípek*, v němž podle dostupných informací v roce 1945 explodovala výbušnina. Předtím na něm byly prováděny zastírací zkoušky (maskovací sítě, barevné nátěry)[zdroj](http://www.opevneni.cz/?l=2305583913874687903144). Když jsem si odmyslela železo kolem, připadal mi bunkr jako skála ‒ zřícený strop, různé prolákliny… Dbejte tady zvýšené opatrnosti!

Další zajímavou návštěvou je *MO-S 18 V oboře*, kolem kterého leží nespočet protitankových překážek zvaných „dračí zuby“. V době uzavření je na dveřích mříž, přes kterou jde vidět deska na počest nadporučíka Jaroslava Švarce, velitele osádky tohoto pěchotního srubu.

## Zpět mezi lidmi

Po překonání křižovatky jsem se ocitla u legendárního pěchotního srubu *MO-S 19 V* *Aleji.* Následující 3 kilometry potkávám spoustu turistů. Objekty se otevírají a zájemci o prohlídku se před nimi srocují. Nalevo od *MO-S 19* se nachází další z vložených lehkých objektů. Kromě několika tanků T 34 stojí naproti ještě jedna zajímavost ‒ *einmannbunker*. Ačkoliv by to tak mohlo znít, nebyl pro jednoho člověka, některé byly vystavěny pro 2‒3 vojáky a lišily se od sebe objekt od objektu.

Na kole vjíždím do řepkového pole a přede mnou se zjeví nejvýchodněji postavený tvrzový objekt *MO-Or-S 20 U orla* ‒ oboustranný pěchotní srub ve IV. třídě odolnosti. Z plánované tvrze byl ale jediným postaveným objektem, a to kvůli nevhodnému terénu, který tvořil jíl, hlína a písek, a nedostatku financí[zdroj](https://cs.wikipedia.org/wiki/Orel_(d%C4%9Blost%C5%99eleck%C3%A1_tvrz)).

U *MO-S 21 U Jaroše* to voní klobásami a před bunkrem je opravdový nával lidí. Pro provozovatele super, pro mě trochu děsivé, proto se jen otočím a vyjíždím k *MO-S 22 U Františka*, kde už je také otevřeno a za dobrovolný příspěvek je možné si prohlédnout interiér s dobovými předměty. Lidé kolem jsou ochotní a dobře naladěni.

Hurá zpět do lesa. U *MO-S 24* končí NS Areál opevnění Darkovičky a dál jedu po modré. Zastavuji u sousedního *MO-S 25 Ve vysokém lese* a dobloudím k *MO-S 27 Bor*, který obklopují stromy. Zbývá mi už jen dojet do Kozmic, kde projedu kolem stejnojmenného pěchotního srubu *MO-S 33* a vyrážím na vlakovou zastávku do Jilešovic. Protože ale vyznávám lehce punkový styl jízdy, ještě předtím sjedu jeden kopec, skončím ve křoví mimo jakoukoliv cestu a k vlaku přijíždím špinavá. Ale to je zase jiný příběh.

Pokračovat se dá samozřejmě dál směrem na Opavu.

## Charakteristika trasy

* **Náročnost:** nenáročná (zvládne i netrénovaný cyklista), nastoupáno pouhých 260 m, žádné velké kopce ke zdolávání,
* **kolo**: na horském kole jsem se dostala prakticky všude, zvládne se ale i na trekovém,
* **délka tratě**: celkem 30 km (z toho NS 4,5 km),
* **zajímavosti cestou**:

  * studánka Juliánka,
  * pískovna Vřesina,
  * ptačí pozorovatelna u Kozmic
* **jak se sem dostat**:

  * vlakem do žel. stanice Bohumín, nebo v opačném směru Jilešovice
* **kde se najíst**:

  * restaurace Kamenec v Jilešovicích (osobně nevyzkoušeno, měla jsem jídlo s sebou)