---
layout: layouts/articles.njk
tags: clanky
title: Naučná stezka Opevněné Trutnovsko
date: 2022-12-28T10:56:39.766Z
perex: NS Opevněné Trutnovsko měří necelých 7 km. Začíná u dělostřelecké tvrze
  Stachelberg a končí u pěchotního srubu T-S 63 U potoka u obce Libeč.
---
Našim výchozím bodem je vlaková stanice Trutnov, ze které se vydáváme po červené turistické značce a zároveň i Naučné stezce Nové Dvory ‒ Babí. Až na Stachelberg ale nejdeme, už to tam známe a byla by to pro nás zacházka, tak se na **NS Opevněné Trutnovsko** napojujeme po 8 kilometrech u střelnice v Babí. Tady skáčeme do trávy na louce a míříme k prvnímu objektu: *G3/67/A-160*. Ten je nepřístupný a střílnou vidíme vnitřní poškození.

![](http://pevnostnituristika.cz/wp-content/uploads/2018/05/Objekt-G3-269-A-160-2-225x300.jpg)Mizíme v lese a jdeme kolem *G3/68/A-120*. V oblaku pylu dojdeme k izolovanému pěchotnímu srubu *T-S 70 U kříže*, jehož osádku mělo tvořit 26 mužů. Zvon ani kopule tohoto těžkého objektu nebyly osazeny, nebyl proveden zához, střílny hlavních zbraní byly vytrženy a díry po nich zabetonovány. Atmosféru doplňuje shozená cedule.

Míjíme *G3/69/A-140* se zabetonovanými střílnami a vchodem, otočíme se u vlevo šikmého *G3/70/A-140* a naproti vystoupáme k *G3/264/A-160*, kde jsou zachovány viditelné zákopy.

U *G3/266/A-120* máme v nohách 9,5 kilometru. Na tomto objektu (na úvodní fotce) je postaven posed, kde si na chvíli sedáme. Rozestavěný posed potkáváme i na objektu *G3/269/A-160*. Rozcestník nás navádí k základové desce *T-S 69 V Maliní*. Ten měl být postaven ve III. stupni odolnosti a lomením vpravo měl kopírovat svažitý terén. Osádku mělo tvořit 37 mužů.

## Výstup na Bolkův kopec

Pokračujeme z kopce, přecházíme dřevěný můstek přes potok Ličná a míříme k podchodu pod kolejemi, kde trochu bojujeme s bahnitým terénem. Za kolejemi prudce stoupáme do kopce k *T-S 68 Na propustku.* Pěchotní srub má zazděné střílny hlavních zbraní, které míří k výše zmíněnému objektu *T-S 69*, ležícímu na protější straně údolí. *T-S 68* Byl vystavěn ve II. třídě odolnosti, osádku mělo tvořit 25 mužů a tvoří pravé křídlo uzávěru údolí potoka Ličná.

Dalším objektem je levostranný izolovaný srub *T-S 67 Nad lomem*. Podle posledních komentářů v databázi byl objekt v roce 2017 převeden do vlastnictví Klubu vojenské historie T-S 67 Nad lomem a předpokládá se rekonstrukce. Nad oběma zvonovými šachtami jsou postaveny stříšky.

Míjíme několik řopíků, *T-S 66a*, *T-S 66b* a *T-S 65* a jdeme k *T-S 64 Na kopci*. Na tomto pěchotním srubu probíhaly kolem roku 2003 pokusy o rekonstrukci, které evidentně nedopadly moc úspěšně ‒ z plánované expozice není nic, do bunkru je možno se dostat vyšplháním po opřené kládě a objekt je opuštěn. Pod ním se dále po stezce nachází protitankový příkop.

My už jen sestupujeme do údolí, přebíháme cestu a končíme trasu u izolovaného levostranného srubu T-S 63 U potoka, který má lomený diamantový příkop.

**Naučná stezka Opevněné Trutnovsko** tady končí. Dále je možno pokračovat po linii přes kopec k Mrtvému jezeru a dál na Markoušovický hřeben a Odolov. My se vydáváme do Poříčí na výborné jídlo a zpět do Trutnova na vlak.

## Charakteristika trasy

* **Náročnost**: mírně náročná (místy náročnější terén – prudký kopec),
* **délka tratě**: celkem 18 km (z toho NS 7 km),
* **zajímavosti cestou**:

  * zřícenina hradu Rechenburg (na NS Nové Dvory – Babí, cca 900 m od rozcestníku Za Zámeckým vrchem),
  * na rozcestníku Za Zámeckým vrchem je veřejné zastřešené ohniště,
  * dělostřelecká tvrz [Stachelberg](http://www.stachelberg.cz/),
  * Mrtvé jezero (odkaliště elektrárny v Poříčí) na místě zaniklé vesnice [Debrné u Trutnova](https://hradec.idnes.cz/debrne-u-trutnova-v-serialu-zanikla-mista-fg3-/hradec-zpravy.aspx?c=A170815_093704_hradec-zpravy_pos),
* **jak se sem dostat**:

  * vlakem do žel. stanice Trutnov, autobusem na zastávku Babí, pevnost (u Stachelbergu), v případě, že byste šli trasu opačně, tak autobusem nebo vlakem do Libče,
* **kde se najíst**:

  * [Penzion Poříčí](http://www.penzionporici.cz/restaurace_.html),
  * [Pivovar Krakonoš Trutnov,](https://www.pivovar-krakonos.cz/)
  * pizzeria La Piazza Trutnov

[![Naučná stezka Opevněné Trutnovsko mapa](http://pevnostnituristika.cz/wp-content/uploads/2018/05/naucna-stezka-opevnene-trutnovsko-mapa-1024x512.png)](https://mapy.cz/s/2D0WU)

Kliknutím do mapy zobrazíte trasu