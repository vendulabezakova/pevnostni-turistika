---
layout: layouts/articles.njk
tags: clanky
title: Po těžkém opevnění Náchod-Běloves a Dobrošov
date: 2022-12-28T19:51:28.488Z
perex: Na tomto výletě jsme se vydali po běloveském těžkém opevnění, které
  přehrazuje údolí řeky Metuje. Ještě nezačala muzejní sezona, proto kolem
  opevnění jen procházíme a ordinujeme si 9kilometrový výlet. Mrzne a nikoho
  nepotkáváme.
thumbnail: /images/uploads/pechotni-srub-n-s-81-lom-nachod.jpg
---
## Běloveský pevnostní skanzen

Začínáme na vlakové zastávce Náchod-Běloves a vydáváme se kolem komplexu několika obchodů k **N-S 84 „Voda“**, který v minulosti sloužil jako kryt civilní obrany. Uvnitř se nachází mimojiné expozice československé armády v období 1918–1945 a sbírka kulometů z brněnské zbrojovky. Vstup bývá bez průvodce.

Pokračujeme k **N-S 83 „Lázně“**, na kterém jsou ještě patrné zbytky krycího maskování v barvách typických pro tento úsek (stejné lze vidět na objektu Březinka a kdysi na Montaci). A už se vydáváme do prudkého kopce kolem rozvaleného lehkého objektu vz. 36  I.d/52/C k objektu **N-S 82 „Březinka“**, ke kterému nás vede řada železných rozsocháčů. Téměř kompletně zrekonstruovaný pěchotní srub je nejlépe vybaveným pevnostním muzeem u nás. Za okupace mu byly Němci vytrhány střílny hlavních zbraní levé kasematy a oba pancéřové zvony. Bunkr je pod patronací [Klubu vojenské historie Náchod](http://www.brezinka.cz/kvh-nachod). Tomu se mj. povedlo výměnou z norského muzea získat originální kanon vz. 36 sériového čísla 173. Přesně ten kus, který byl na Březince originálně osazen v roce 1938.\[1]

![NS-82 „Březinka“](/images/uploads/tezky-objekt-ns-82-brezinka.jpg)

Výš v kopci stojí pěchotní srub **N-S 81 „Lom“**. Ve své době, kdy byl ještě vykácen les, od něj bylo vidět do Náchoda a k náchodskému zámku.\[2]

Z těžkého objektu **N-S 79 „Hrobka“** šlo v roce 1937, kdy byl vybetonován, vidět jak dolů do Náchoda, tak za státní hranici. Proto zde byl nainstalován dělostřelecký pozorovací zvon, který byl umístěn netradičně do středu stropní desky. KVH Náchod nechává objekt v poškozeném stavu jako představu, jak vypadala Březinka před opravou.\[3]

Asi o 150 metrů dál stojí **N-S 78 „Polsko“**. V péči jej má [Spolek přátel vojenské historie Dobrošov](https://spvhd.cz/).

## Tvrz Dobrošov

Dělostřelecká tvrz **Dobrošov** má nejdelší tradici fungování pevnostního muzea. Pro tvrz bylo plánováno 7 objektů. Realizovaly se pěchotní sruby **N-S 43 „Jeřáb“ a N-S 72„Můstek“**. Jeřáb byl v době mobilizace schopen improvizované obrany a dnes je nejdochovanějším objektem tvrze. V interiéru se nachází malby a nápisy příslušníka jeho posádky. Přístupný veřejnosti je dělostřelecký srub N-S 75 „Zelený“, jehož prohlídka končí v N-S 72. Ten sloužil k ostřelovacím zkouškám střel Röchling. Byl betonován v době mobilizace od 20. do 28. září. Pro zbylé objekty byly připraveny pouze výkopy.

Fotím ještě pár rozvalených řopíků, procházíme kolem Jiráskovy chaty a po zelené turistické značce sestupujeme do Náchoda.